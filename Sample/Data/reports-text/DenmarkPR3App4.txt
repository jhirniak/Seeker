retsinformation.dk - LOV nr 387 af 27/05/2008

Side 1 af 3

LOV nr 387 af 27/05/2008 Gældende
Offentliggørelsesdato: 29-05-2008
Beskæftigelsesministeriet
Senere ændringer til forskriften
LBK nr 1349 af 16/12/2008

Oversigt (indholdsfortegnelse)
Kapitel 1 Kompetence og organisation
Kapitel 2 Klagebehandling
Kapitel 3 Ikrafttræden m.v.
Den fulde tekst

Lov om Ligebehandlingsnævnet
VI MARGRETHE DEN ANDEN, af Guds Nåde Danmarks Dronning, gør vitterligt:
Folketinget har vedtaget og Vi ved Vort samtykke stadfæstet følgende lov:
Kapitel 1
Kompetence og organisation
§ 1. Ligebehandlingsnævnet behandler klager over forskelsbehandling på grund af køn, race, hudfarve, religion eller tro, politisk
anskuelse, seksuel orientering, alder, handicap eller national, social eller etnisk oprindelse, jf. stk. 2-5.
Stk. 2. Nævnet behandler klager over forskelsbehandling på grund af køn efter:
1) §§ 2 og 2 b i lov om ligestilling af kvinder og mænd.
2) Lov om lige løn til mænd og kvinder.
3) Lov om ligebehandling af mænd og kvinder med hensyn til beskæftigelse m.v.
4) Lov om ligebehandling af mænd og kvinder inden for de erhvervstilknyttede sikringsordninger.
5) Lov om børnepasningsorlov.
6) Lov om ret til orlov og dagpenge ved barsel.
Stk. 3. Nævnet behandler klager over forskelsbehandling på grund af race, hudfarve, religion eller tro, politisk anskuelse, seksuel
orientering, alder, handicap eller national, social eller etnisk oprindelse efter lov om forbud mod forskelsbehandling på
arbejdsmarkedet m.v.
Stk. 4. Nævnet behandler endvidere klager over forskelsbehandling på grund af race eller etnisk oprindelse efter lov om etnisk
ligebehandling.
Stk. 5. Ligebehandlingsnævnet kan behandle klager fra en lønmodtager om brud på bestemmelser i kollektive overenskomster, der
indeholder tilsvarende pligt til ligebehandling eller lige løn som lov om ligebehandling af mænd og kvinder med hensyn til
beskæftigelse m.v., jf. denne lovs § 1, stk. 9, lov om lige løn til mænd og kvinder, jf. denne lovs § 1, stk. 5, eller lov om
ligebehandling af mænd og kvinder inden for de erhvervstilknyttede sikringsordninger, jf. denne lovs § 2, eller tilsvarende pligt til
ikkeforskelsbehandling som lov om forbud mod forskelsbehandling på arbejdsmarkedet m.v., jf. denne lovs § 1, stk. 6 og 7, hvis
lønmodtageren godtgør, at vedkommende faglige organisation ikke agter at iværksætte fagretlig behandling af kravet.
§ 2. Nævnet kan tilkende godtgørelse og underkende afskedigelse, i det omfang det følger af de love og kollektive
overenskomster, der er nævnt i § 1, stk. 2-5.
§ 3. Nævnet består af 1 formand, 2 næstformænd og 9 øvrige medlemmer.
Stk. 2. Formanden og næstformændene skal være dommere. Formanden og næstformanden udpeges af retspræsidenten. Begge
køn skal være repræsenteret i nævnets formandskab.
Stk. 3. De øvrige medlemmer af nævnet udpeges af beskæftigelsesministeren. Heraf indstiller ministeren for flygtninge,
indvandrere og integration 3 medlemmer og ministeren for ligestilling 3 medlemmer. Nævnets medlemmer skal have bestået juridisk
kandidateksamen og udpeges blandt personer, der har særligt kendskab til kønsligestillingslovgivningen, lovgivningen om
ligebehandling af alle uanset race eller etnisk oprindelse eller lovgivningen om forbud mod forskelsbehandling på arbejdsmarkedet
samt kendskab til forholdene på arbejdsmarkedet. Nævnets medlemmer skal være uafhængige af den indstillende og den udpegende
myndighed. Der skal sikres en ligelig kønsfordeling blandt medlemmerne af nævnet.
Stk. 4. Medlemmerne af nævnet udpeges for 3 år ad gangen. Genudpegelse kan finde sted.
Stk. 5. Beskæftigelsesministeren kan udpege et antal suppleanter for de medlemmer, der er udpeget efter stk. 3. Udpegningen sker
i overensstemmelse med stk. 3 og 4.
Stk. 6. Beskæftigelsesministeren fastsætter nævnets forretningsorden efter forhandling med ministeren for flygtninge, indvandrere
og integration og ministeren for ligestilling.

https://www.retsinformation.dk/print.aspx?id=117192

12-04-2010

retsinformation.dk - LOV nr 387 af 27/05/2008

Side 2 af 3

§ 4. Nævnet kan ikke behandle klager, der kan indbringes for en anden forvaltningsmyndighed, før denne har truffet afgørelse i
sagen.
Stk. 2. Nævnet kan ikke behandle sager, der verserer ved domstolene.
Stk. 3. Så længe en sag verserer ved nævnet, kan sagens parter ikke anlægge sagen ved domstolene.
Kapitel 2
Klagebehandling
§ 5. Ankestyrelsen stiller sekretariat til rådighed for nævnet.
Stk. 2. Sekretariatet forbereder nævnets behandling af klager. Klagerne behandles på skriftligt grundlag.
Stk. 3. Sekretariatet kan anmode sagens parter om at medvirke til sagens oplysning. Hvis en part ikke efterkommer anmodningen
inden den fastsatte frist, fastsættes en ny frist. Hvis opfordringen til at svare ikke efterkommes, kan nævnet beslutte, at sagen kan
afgøres på det foreliggende grundlag.
Stk. 4. Sekretariatet kan afvise klager, der ikke skønnes egnet til behandling ved nævnet. Denne afgørelse kan indbringes for
nævnet.
§ 6. Ved behandling af en klage i nævnet deltager 1 medlem af formandskabet og 2 øvrige nævnsmedlemmer. Nævnets afgørelse
træffes ved stemmeflerhed.
Stk. 2. Formanden kan beslutte, at der skal deltage yderligere 2 nævnsmedlemmer ved behandlingen af principielle sager.
§ 7. Nævnet kan indhente erklæringer fra sagkyndige i forbindelse med behandlingen af en klage.
Stk. 2. Ved behandling af sager om brud på bestemmelser i kollektive overenskomster, jf. § 1, stk. 5, skal nævnet indhente en
udtalelse fra den pågældende overenskomsts parter, inden der træffes afgørelse.
§ 8. Nævnet kan afvise at behandle en klage, hvis det må anses for åbenbart, at der ikke kan gives klageren medhold i sagen.
§ 9. Nævnets afgørelser kan ikke indbringes for anden administrativ myndighed.
Stk. 2. Nævnets afgørelser protokolleres og offentliggøres i anonymiseret form. Begrundelsen for afgørelsen skal fremgå af
protokollatet. Er en beslutning ikke enstemmig, indføres oplysning om stemmeafgivningen og begrundelse for stemmeafgivningen.
§ 10. Nævnet kan bestemme, at en sag, hvori der er truffet afgørelse, skal genoptages, hvis særlige grunde taler derfor.
§ 11. Klageren kan tilbagekalde sin klage, indtil der er truffet afgørelse i sagen. Hvis den indklagede under sagsbehandlingen
opfylder klagerens krav, eller hvis der indgås forlig mellem parterne om en endelig afgørelse af sagen, bortfalder sagen.
§ 12. Når nævnet har truffet afgørelse i en klagesag, underretter sekretariatet parterne om muligheden for at indbringe sagen for
domstolene.
Stk. 2. Hvis nævnets afgørelser og forlig, som er indgået for nævnet, ikke efterleves, skal nævnet på klagerens anmodning og på
dennes vegne indbringe sagen for domstolene.
§ 13. Nævnet afgiver en gang årligt en beretning om sin virksomhed.
Kapitel 3
Ikrafttræden m.v.
§ 14. Loven træder i kraft den 1. januar 2009.
Stk. 2. Formanden for nævnet udpeges første gang for en periode på 4 år.
Stk. 3. Sager, der er indbragt for Ligestillingsnævnet eller Klagekomiteen for Etnisk Ligebehandling på tidspunktet for denne lovs
ikrafttræden, overføres til videre behandling i nævnet.
§ 15. I lov om ligestilling af kvinder og mænd, jf. lovbekendtgørelse nr. 1095 af 19. september 2007, foretages følgende
ændringer:
1. Efter § 3 c indsættes i kapitel 2:
»Klagebehandling
§ 3 d. Klager over overtrædelse af forbuddet mod forskelsbehandling på grund af køn, jf. §§ 2 og 2 b, behandles af
Ligebehandlingsnævnet.«
2. Kapitel 6 ophæves.
§ 16. I lov nr. 374 af 28. maj 2003 om etnisk ligebehandling, som ændret ved § 11 i lov nr. 554 af 24. juni 2005, foretages
følgende ændringer:
1. Overskriften til kapitel 4 affattes således:
»Kompetence- og klageregler«

https://www.retsinformation.dk/print.aspx?id=117192

12-04-2010

retsinformation.dk - LOV nr 387 af 27/05/2008

Side 3 af 3

2. § 10, stk. 2-4, ophæves, og i stedet indsættes:
»Stk. 2. Klager over overtrædelse af forbuddet mod forskelsbehandling på grund af race eller etnisk oprindelse, jf. § 3, og klager
over overtrædelse af forbuddet mod repressalier, jf. § 8, behandles af Ligebehandlingsnævnet.«
§ 17. I lov om forbud mod forskelsbehandling på arbejdsmarkedet m.v., jf. lovbekendtgørelse nr. 31 af 12. januar 2005, som
ændret ved lov nr. 240 af 27. marts 2006 og lov nr. 1542 af 20. december 2006, foretages følgende ændring:
1. § 8 a affattes således:
»§ 8 a. Klager over overtrædelse af forbuddet mod forskelsbehandling efter denne lov og over overtrædelse af forbuddet mod
repressalier i § 7, stk. 2, behandles af Ligebehandlingsnævnet.«
§ 18. Beskæftigelsesministeren fremsætter forslag til revision af loven i folketingsåret 2011-12.
§ 19. Loven gælder ikke for Færøerne og Grønland.

Givet på Amalienborg, den 27. maj 2008
MARGRETHE R.
/ Claus Hjort Frederiksen

https://www.retsinformation.dk/print.aspx?id=117192

12-04-2010

